---
layout: post
title:  "रोहिंग्याओं को जम्मू में मिल रही सरकारी सुविधाएँ"
date:   2018-02-19 13:40:00 +0530
categories: समाचार
---

<a data-flickr-embed="true"  href="https://www.flickr.com/photos/seemasanghosh/39457099805/in/dateposted-public/" title="जम्मू में रोहिंग्याओं का एक कैंप"><img src="https://farm5.staticflickr.com/4626/39457099805_59092af7ee_b.jpg" width="660" height="367" alt="जम्मू में रोहिंग्याओं का एक कैंप"></a><script async src="//embedr.flickr.com/assets/client-code.js" charset="utf-8"></script>

हाल ही में आतंकी हमले के बाद सुर्खियों में आए सेना के सुंजवां ब्रिगेड के आसपास रोहिंग्याओं व बांग्लादेशियों की घनी आबादी कई सवाल खड़े कर रही है। सरकारी मिलीभगत के कारण अवैध रूप से बसे रोहिंग्याओं ने कॉलोनियाँ तक बना ली हैं। इसके अलावा वे राशन कार्ड, वोटर कार्ड के अलावा आधार कार्ड तक बनाकर सरकारी सुविधाओं का लाभ उठा रहे हैं। महत्वपूर्ण दस्तावेजों की सुविधा इन्हें कैसे मिली, इस बारे में भी सरकार के पास कोई स्पष्ट उत्तर नहीं है। इन्हीं दस्तावेजों के आधार पर बांग्लादेशी और रोहिंग्याओं ने बिजली-पानी की सुविधा ले रखी है। इससे भलीभांति परिचित होने के बावजूद सरकार अब तक सख्त कार्यवाही करने की बजाय दोहरी नीति अपना रही है।

बिजली विभाग ने इन्हें स्थायी कनेक्शन दे रखे हैं। पिछले सात वर्षों के दौरान इन शरणार्थियों से विभाग ने डेढ़ करोड़ से अधिक का राजस्व भी जुटाया है। सूत्रों के अनुसार 2008 से 2017 तक 7273 बांग्लादेशी और रोहिंग्या मुस्लिमों को बिजली कनेक्शन दिए गए। यही नहीं, बिजली बिल के रूप में 142.53 लाख वसूले गए। पावर डेवलपमेंट डिपार्टमेंट का दावा है कि बांग्लादेशों और रोहिंग्या मुस्लिमों को दिए कनेक्शन अस्थाई हैं। वहीं डिवीजन-दो के एग्जिक्यूटिव इंजीनियर पदम देव सिंह ने कहा कि बांग्लादेशी और रोहिंग्याओं को नियमों के तहत अस्थायी बिजली कनेक्शन दिए गए हैं। नियमों के अनुसार कोई भी उपभोक्ता शपथ पत्र के जरिये यहाँ कनेक्शन प्राप्त कर सकते हैं।